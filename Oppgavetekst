Kapittel 3.9.1 i læreboka forteller at selv om quicksort er rask på store datamengder, så er
den ikke raskest på små. Ettersom quicksort kaller seg selv rekursivt, vil en stor sortering
nødvendigvis føre til mange ineffektive små sorteringer også.

1. Lag en variant av quicksort hvor rekursjonen brytes når deltabellen kommer under
en «passende» størrelse. Når dette skjer skal quicksort-metoden benytte en annen
sortering som hjelpealgoritme i stedet. Jeg foreslår Shellsort eller innsettingssort,
men dere må gjerne forsøke andre muligheter i stedet. Det blir mer spennnende
hvis ikke alle gruppene bruker samme hjelpealgoritme.

2. Finn ut nøyaktig hvor stor den «passende» størrelsen er ved å kjøre tester med
tidtaking på store datamengder. Finn altså hvilken størrelse som gir raskest sortering
for en gitt stor datamengde. Hvis svaret på dette blir 1 eller ∞ har dere sannsynligvis
gjort feil et sted. Ulike implementasjoner har ulik hastighet, så det kan godt hende
at en gruppe får 30 mens en annen gruppe får 250 som passende størrelse for
deltabeller.
